אתר זה מציג את קטלוג (רשימת הסרטים) הנמצאים ב[סינמטק ירושלים - ארכיון ישראלי לסרטים](https://www.jer-cin.org.il/he/lobby/%D7%90%D7%A8%D7%9B%D7%99%D7%95%D7%9F-%D7%99%D7%A9%D7%A8%D7%90%D7%9C%D7%99-%D7%9C%D7%A1%D7%A8%D7%98%D7%99%D7%9D).
הארכיון מכיל עשרות אלפי סרטים, ישראליים ובינלאומיים, כולל עותקי הקרנה לסרטים, נגטיבים, קלטות וידאו ועותקים דיגיטליים של יצירות הקולנוע הישראלי - החל מראשית הקולנוע ועד היום.
בימים אלו ארכיון הסרטים עובר [תהליך דיגיטציה](https://www.haaretz.co.il/gallery/cinema/1.4279291) שבמסגרתו נגטיבים ישנים נסרקים ונשמרים במדיה דיגיטלית המיעד לשימור ארוך טווח.  חלק מהסרטים אף יונגשו לציבור דרך פלטפורמה יעודית דרך האינטרנט.

חלק חשוב בעבודת הארכיון היא ניהול רשימת הסרטים הידועה גם כקטלוג או אינדקס.  רשימות מסוג זה נוהלה בעבר בספריות וארכיונים באמצעות כרטסות נייר.  כרטסות נייר אלו הכילו מידע בסיסי על כל סרט (כותר) הנשמר בארכיון - וכללו לרוב את הכותרת בשפות שונות, תיאור (סינופסיס), פרטים בסיסיים כמו אורך הסרט ושנת ההוצאה, את שמות הבמאים, צוות ההפקה והשחקנים וכן מפתחות קיטלוג כמו ז'אנר, שפה, ארץ (או מיקום) ההפקה.  במהלך השנים כרטסות הנייר הפכו למערכות מידע ממוחשבות המאפשרות גישה מהירה וקלה יותר למידע.

צוות הארכיון ניהל עד כה את קטלוג הסרטים  באמצעות תוכנה שלא הייתה נגישה לציבור הגולשים - כך שאנשי מקצוע וחובבי קולנוע היו צריכים לפנות באופן אישי לצוות הארכיון על מנת לדעת איזה סרטים נמצאים בו.  מכיוון שהמידע אודות הסרטים קיים במקורות נוספים, אין סיבה לנהל נתונים כמו רשימת שחקנים או סינופסיס במאגר מידע סגור המעודכן על ידי צוות מצומצם של עובדים, בזמן שניתן לאפשר לציבור ולגופים אחרים לתרום מהידע שלהם וכן לשתף את הציבור בידע על פריטים יחודיים הקיימים רק בארכיון הסינמטק.

כחלק מתהליך הדיגיטציה של הארכיון, ובעזרת צוות מתכנתים מ[הסדנא לידע ציבורי](http://www.hasadna.org.il), רשימת סרטים זו מונגשת היום דרך אתר זה.

מעבר להצגת הרשימה מתבצע גם קישור בין רשימת הסרטים למקורות מידע נוספים, וזאת באמצעות חיבור הרשומות לבסיס הנתונים הפתוח [ויקינתונים](https://www.wikidata.org).  במאגר ויקינתונים כל סרט מיוצג על ידי רשומה בעלת מספר מזהה יחודי (לדוגמא, המזהה של הסרט [אונטי פופלו](/he/movie/6/) הוא [Q7063084](https://www.wikidata.org/wiki/Q7063084)).  רשומה זו מכילה פרטים על הסרט הנאספים על ידי מתנדבים וכן קישורים למקורות מידע נוספים, לדוגמא ויקיפדיה בשפות שונות, IMDB, אתרים ישראליים כמו EDB ואתר "אישים" וכן מאגרי מידע בינלאומיים כדוגמת VIAF המנהלים זהויות של ישויות המקובלים בעולם הספריות והארכיונים.

מכיוון שעד היום רשימת הסרטים שימשה בעיקר לצרכים פנימיים של הארכיון, היא איננה שלמה וכוללת כפילויות ואי דיוקים. בשלב ראשון אנו מפרסמים רת הרשימה, הכוללת טעויות ומידע חסר ומבקשים את עזרת הציבור במעבר על הנתונים וקישורם למקורות מידע חיצוניים.  מתנדבים המעוניינים לעזור  מוזמנים לפנות אלינו דרך [טופס זה](#).  עזרה זו כוללת בדיקה של עובדות בסיסיות על סרטים ודמויות, יצירת רשומות חדשות באתר ויקינתונים וחיבור רשימת הסרטים אליהם.

---

אתר זה נבנה כחלק ממיזם [תרבות פתוחה](https://oglam.hasadna.org.il/) מבית [הסדנא לידע ציבורי](http://www.hasadna.org.il).

קוד המקור נמצא ב-[github](https://github.com/IFXGlam/IFX).  המידע מופץ ברשיון פתוח - מידע מדויק על פרטי הרשיון יופצו לפני פתיחת האתר לציבור הרחב.

* **צוות הפיתוח:** ענת קנת-שובל, פולה גרשון, טל צפירה, ענבל ורמוס
* **צוות ארכיון הסרטים:** הילה אברהם, מאיר רוסו
* **צוות תרבות פתוחה:** אודי אורון, עינת שרון, יניב מיראל
* **תודה מיוחדת:** הדר מילר, יורם שפר, דן עופר

*אפריל 2018*



